# -*- mode: mandoku-view -*-
#+TITLE: 後村集
#+DATE: 2015-09-23 10:24:54
#+PROPERTY: LASTPB  <md:KR4d0340_SBCK_016-1a>
#+PROPERTY: JUAN 93


諗後
人云
　　　端平江閫題名壁記
<pb:KR4d0340_WYG_021-3a>
江西帥昔治洪州建炎省方始以朱丞相勝為安撫大
使治江州而洪都兼安撫司如故其後詔從洪守髙衛
之請閫移扵江洪之守臣止兼江西兵馬鈴轄隆興升
府閫復扵洪而江州行太守事𨽻焉端平三年春敵兵
深入疆吏告急慨然逺覧中興舊規命僉樞魏公了翁
督視江淮京湖軍馬即江州開大幕府兵部侍郎黄公
伯固江西安撫使知江州以參賛軍事及黄公去而直
寳文閣陳公塏實來修江防蒐軍實結民心厲士氣用
<pb:KR4d0340_WYG_021-3b>
能朞嵗之間亢列城為大府張弱勢為强形暇日命礱
石扵壁記移閫嵗月姓氏自黄公始且援袁州刺史韓
愈為觀察使王仲舒記滕王閣事俾某筆之某雖文墨
媿愈然寳文公賢逾仲舒况閫之建罷重扵閣之廢興
此之營綜急扵彼之登覧因不敢以淺陋辭惟尋陽据
天塹之中上聫䕫鄂下接昇潤昔立國江南者之所重
晋以庾亮温嶠第一流人臨之嘗試慿髙而望江山歴
歴其盛心偉識遺忠餘烈有未冺者髙宗皇帝移閫之
<pb:KR4d0340_WYG_021-4a>
宏橅聖天子經武之英𥮅可謂深且逺矣某以属城事
統府設有羽檄猶當悉敝賦以從執軍禮以見其何敢
有愛扵區區之文乎顧承命記事詞朴而核他日公奨
率三軍犄角諸鎮乘風聲鶴唳之勢奏䝉衝鬬艦之㨗
衰憊草露布上尚書作凱歌被樂府尚可勉焉
　　　建寕府新建譙楼記
端平二年五月某日秘書監兼樞宻院檢詳姚公以直
秘閣出守廷安兼漕全閫詔下士相告語曰公初元善
<pb:KR4d0340_WYG_021-4b>
類西府賢掾去可惜盍留行乎建士之在朝者則曰公
嘗貳吾州有恩信兹行可為中朝惜可為吾州賀乃不
果留時城中遺燼暴骼滿目市區二十四存者九財殚
粟竭物情洶洶不安公至明誅賞辨逆順而軍紀肅拊
創痍輯流㪚而民氣和嗇用度規荒殘而官府立明年
春余逐扵朝㣲服過建焚室已十具五六璽書擢公以
漕兼守又明年春余行役道焉則樓堞翬飛市㕓鱗集
所謂二十四區者皆復不獨公&KR0492;也余歎曰君相真知
<pb:KR4d0340_WYG_021-5a>
人哉建人真知公哉既見公握手相勞苦公曰州畧如
舊觀然吾力疲而顛白矣凢土木之役不可殚紀譙樓
最鉅緡錢一萬一百四十一楮帛二萬九百九十四其
費也起乙未仲秋迄丙申季夏其嵗月也吾子筆之建
安自南渡劇盗范葉㺯兵之後更列聖涵濡休息名公
卿拊摩積纍其軍府殷實井邑繁雄貫扵七聚一旦小
失牧馭蕩為煙埃夫聚力所成壊扵一夫之手顧諉数
扵天可乎朞月之頃還彼百年之舊勿歸功扵人可乎
<pb:KR4d0340_WYG_021-5b>
昔者周大夫閔故都之毁其詩曰彼黍離離傷之也又
曰悠悠蒼天此何人哉尤之也原禍亂之始而呼天以
尤之其怨之者深矣魯僖復周公之宇國人頌之曰魯
侯之功美之也又曰天錫公純嘏眉夀保魯祝之也美
興復之功而祝其純嘏又祝其眉夀其徳之者深矣厭
亂而思治情也惡壊而喜成亦情也拯建人之厄措諸
莞簟百世之思也叙建人之情刻扵金石千載之傳也
公順昌人名珤字貴叔掄魁勝流立朝有徳有言不以
<pb:KR4d0340_WYG_021-6a>
吏幹顯余所記特公學問之¶粗者爾
　　　邵武軍新建郡治譙樓記
世言閩盗所從起必曰汀邵非也盗皆起扵汀境邵與
之隣所漸者然耳初寕化賊既殘建泰二邑勢且及郡
天子命朝臣某人某人出守皆固辭王侯遂獨奉詔引
道未至郡已失守千里為墟侯露居於野握拳轉戰誅
筋行洞渠魁羣醜或僇或降惟下瞿賊猶據險𢦤縣令
拒官軍侯方聲罪致討會以風聞去詔用趙侯以夫代
<pb:KR4d0340_WYG_021-6b>
之慨然以夷難葺廢為已責一清谿峒再造府朝将吏
禀嚴令工師受成橅以紹定四年八月經始明年十一
月落成縻錢楮若干緡堂寢顯嚴閎邃如大家甲族之
營其居譙楼突兀鉅麗如名藩雄鎮之裕扵力招捕使
陳公韡過而歎曰輪奐美哉初朝家以祠牒八十助侯
贍兵廪徒之費侯一錢粒粟皆自致歸祠牒扵朝而属
記扵余余觀世之士大夫雅俗勇怯不同及乎當乘障
幹方之任或曰事不可爲辭不拜或曰事尚可為患力
<pb:KR4d0340_WYG_021-7a>
不足求兵與財然後往無雅俗無勇怯其説必同昔越
石扵并士稚扵譙咸無資粮弗給鎧仗不旬月而荆棘
復為宫寺邊塞願為華人長源扵汴𢎞靖扵燕士馬强盛
金帛充斥不俄時而井邑蕩為戰場部曲化為讎敵盖祖
劉能疆理荒殘久廢之郡縣張陸不能撫循治安無事
之軍府牧守才不才而一方之休戚三軍之生死萬姓
之禍福繫焉烏可不謹擇歟故夫諉事扵不可為庸人
也有待扵資與助中人也無待扵資與助豪傑之士也
<pb:KR4d0340_WYG_021-7b>
王侯馳單車横絶羣冦趙侯收餘燼興復一郡孰資而
助之哉特其忠憤亷約有以讋盗賊之氣得軍民之心
爾余故著之以闢夫謂事之不可為者也且以愧夫謂
事雖可為而患力不足者也王侯金壇人趙侯長樂人
　　　建寕府學重建明倫堂記
建學宏壯視國庠端平乙未四月辛未之變燔官寺幾
盡而學幸存獨明倫堂毁焉姚公珤来為尹漕先敎而
後政緩辭而急學相攸於冬明年仲秋堂成以餘材新
<pb:KR4d0340_WYG_021-8a>
師弟子之居属余記之昔者唐虞三代敎人之法具存
於經卨之所敷箕子之所陳莫不以倫為首三綱同然
之理五常固有之善同然者均賦於天固有者無待扵
人而古人汲汲於明是理者何哉盖理與欲對善與利
對理不勝欲善不勝利同然者有時而相逺固有者有
時而不存矣嗚呼固不可以不講矣故夫人有聖有愚
理未嘗偏倫有常有變人鮮能盡参晳夷齊常也舜申
生變也常易處變難處申生不以親之耄而隳其恭舜
<pb:KR4d0340_WYG_021-8b>
不以弟之傲而廢其友處變而不失其厚倫之不容釋
如此匹夫匹婦愚也周孔聖也愚者能之聖或不能焉
周公有媿扵仁智夫子謂未能事君父修至扵聖而不
忘自儆倫之難盡如此六經載此者也君師倡此者也
禮樂刑政扶此者也學校講此者也有所講則有所明
矣公之致美扵是堂豈為學者角詞藝媒利禄之地哉
羣居肄習篤守力行今日之竭力扵親異日之盡節扵
君者也今日之修扵家異日之措扵天下者也今日之
<pb:KR4d0340_WYG_021-9a>
稱扵宗族鄉黨異日之行扵蠻貊者也成材造士是斯
堂始斯堂之新是姚公始不可以不記
　　　尤溪縣復平糶倉記
前記首叙邑人致粟之艱使人顰蹙次述趙侯置倉之
善使人忻躍末憂後人之不能繼其詞峻其㫖深又使
人憮然以為過慮也然自嘉定乙亥至端平乙未不過
二十年而趙侯之粟羽化倉亦不存前記所慮殆如蓍
龜矣長樂李侯始至慨然發憤曰彼能廢之吾能修之
<pb:KR4d0340_WYG_021-9b>
顓以清儉為治二年而新敖立本錢復會璽書擢侯遷
守龍川侯曰倉事未竟不可去比三年終更積粟三千
餘斛視趙侯増千斛焉出納斂㪚畧放常平既為倉約
復請予識之有問扵余者曰二侯孰難余曰方趙侯時
縣計未屈令俸猶厚也李侯之時異矣上供責全銀月
俸給純楮公私困敝侯儒生無生財術顧邑有稅苗縻
費錢嵗幾千緡及迎新例巻該前人以奉一已者侯悉
用之扵倉又銖寸纍積以成之李侯為難又問曰昔之
<pb:KR4d0340_WYG_021-10a>
廢者可修而今之修者能¶保其不廢乎余曰以李侯之
心守李侯之約胡為而廢若夫侵本錢非約也付吏手
非約也濫糴賤糶茍恱之政不可以繼非約也有一於
此復趨扵廢矣又問曰嚴莫嚴扵常平之法或者玩之
如約乎余曰惻隐羞惡之心人皆有之李侯之約將以
利其身乎厚其家乎抑将以延一邑之命脉乎如止於
利一身厚一家渝之可也如一邑之命脉繫焉非渝李
侯之約也失一方之人心也犯千百年之公議也失人
<pb:KR4d0340_WYG_021-10b>
心非良吏矣犯公議非賢士大夫矣然則是約也豈不
嚴扵法歟又况部刺史郡守丞臨之邑人守之盖其法
未嘗不嚴歟李侯名修字永之學問有師承政事有
家法其扵是倉未復雖遷擢不忍去已復而去猶惓惓
然思所以善其後者於虖可敬也已
　　　味書閣記(為徐徳夫/右司作)
閣在豐城山間名子賤潘公也筆廣㣲袁公也徳夫讀
書其上有年去而仕扵朝因以其所讀者為天子言之
<pb:KR4d0340_WYG_021-11a>
忠憤激發幾忤上意竟坐是由省闥放還故山或竊笑
曰世盖有剽竊渉獵書之毫芒而光顯遇合者徳夫無
所不讀顧齟齬留落如此意者書誤徳夫耶徳夫能常
味此無味之味耶徳夫亦笑曰有是哉夫書無窮盡味
有淺深常試以古今人觀之行之固守之篤味之深者
也先信而後畔始合而卒離味之淺者也叔孫通魯兩
生皆學禮一以取封一沒世無聞舒𢎞皆學春秋一起
徒步拜相一老擯郡國豈非深者守道而難合淺者諧世
<pb:KR4d0340_WYG_021-11b>
而易售歟使其果深扵書捽茹山雌也脫粟太牢也茍
為不然如㗖土炭如嚼蠟久將唾棄之矣然則徳夫之
所味固世之所不能味世之所味固徳夫之所不足味
歟或又笑曰閣僅三間奚其記余曰不然石渠天禄髙
則髙矣而不能逃莽大夫之譏臨春結綺美則美矣而
不能渝狎客之謗徳夫閣雖小聖賢之事具焉古今之
變合焉天下後世之責在焉徳夫味之不已出則為遺
直為名臣處則為髙士為全人是閣與天壌俱敝焉勿
<pb:KR4d0340_WYG_021-12a>
記可乎
　　　漳州鶴鳴菴記
問塗四方者必有嘉禾清泉可憩濯傳舍行店可依止
南轅則不然路益荒人益稀極目數千里無寸木滴水
無傳舍行店昔人酌地里之中各創菴焉嵗深屋老頺
圮相望漳牧合沙黄公樸始新諸菴鶴鳴菴在郡東地
多靈跡嘗有異僧見二士於此對奕即之化鶴飛去然
距城餘二十里穹林危磴不類人境暮投破驛凛乎折
<pb:KR4d0340_WYG_021-12b>
棟墜瓦之虞鷙獸暴客之恐公闢古基改面勢作堂七
間聼事三間門廡閎壯如之扵是境内之菴十有七所
以次經畫創始者曰鶴鳴更新者曰半砂曰雲霄曰仙
雲餘皆復其舊觀魚孚菴属泉而費出扵漳竣事上尚
書曰昔人守菴以僧贍僧以田而菴存其後有司数易
僧巨室豪右占田而菴壊請令諸菴以甲乙承續朝論
是之初公與余偕使廣公謁諸司叶力繕南中諸菴繇
潮至惠繇漳至潮曩號畏塗今深茅叢葦中輪奐突出
<pb:KR4d0340_WYG_021-13a>
鐘魚相聞莞簟薪水不戒而具與行中州無異公之惠
利溥矣余聞古之人皆好禮而樂事厚人而薄已有避
堂而舍賓者有卑宫而崇館者有窮為布衣茅屋不蔽
而恨無突兀之厦以庇寒士者然則僧逃菴荒非地主
責乎田去僧饑非巨室恥乎余書公之事既以儆夫貴
與賤者或曰未也縱下不戢驅陵虐使尤菴之大患寓
室而傷薪木曽子之賢致形諸言毁垣而納車馬國僑
之辨僅免扵詰余又以儆夫行者公掄魁名儒自殿秉
<pb:KR4d0340_WYG_021-13b>
麾節無留滯之歎有治辦之績漳素凋敝公為之朞年
修糴政敞貢闈餘力猶及扵菴云
　　　鄂州貢士田記
士貢扵鄉古也使士齎粮重趼而至非古也古者井地
均貧富道路有委積士起閭里而逹扵王朝也甚易至
漢猶令縣次繼食然貢禹以明經潔行徴自言鬻田百
畆以供車馬當時所以待特起之士僅如此則扵羣然
應聘者抑可知矣禹亦幸而有田可鬻爾貧於禹者當
<pb:KR4d0340_WYG_021-14a>
如何哉近世賔興郡太守備巵酒飲餞之外舟車扉屨
皆士自任貧而逺者難是行如登天有不能行者天台
賈公為鑄錢使者斥羡幣十萬緡市田為番貢士莊餘
以膳番學去而董餉鄂渚時閫帥剏南陽書院公給以
官田百三十畆復斥幣如番之数以惠鄂士士飲公徳
以余與公有世舊俾書其事扵石自吾有邊患士不觧
甲且三十年供億繁調度濶牧民之官往往奉急符從
事失其常度至扵主計之臣執牙籌析秋毫茍免乏興
<pb:KR4d0340_WYG_021-14b>
俛仰自歎曰吾不得為盛徳之事矣非特才臣能吏然
也雅士莫不然矣故余扵公之事有慨焉昔漢人論鄼
侯餽餉乃萬世功意且有他繆巧而其言不過曰飬民
以致賢而已盖為漢植根本者桑大夫則異是以鹽鐵
酒𣙜均輸為國大利而疾賢良文學之士如仇漢之根
本遂騷動而不復安公扵笏畫鞭𥮅之暇師飽馬騰之
餘又時有所蠲弛以寛民敎飬以收士與鄼侯之意合
彼桑大夫之流聞之盍少媿矣夫江漢楚之舊封異時
<pb:KR4d0340_WYG_021-15a>
以辭令争衡中夏登髙能賦而志節與日月争光者皆
楚産也國家有事西北必於上流謂宜培植其人材以
待緩急之用公所望扵鄂之士者在此其田之頃畆與
夫行者居者贐廪之式則有司存公名似道字師憲以
其儒術出為治賦始至軍無見粮未幾而有一嵗之儲
天子宰臣才公之為由尚書郎九卿超拜地官小司徒
云
　　　風月窩記
<pb:KR4d0340_WYG_021-15b>
寒齋所居西偏面古木叢竹為墼屋三間中置一榻友
之同志者㳺乎方之外者仕之倦而歸者至則留語或
止宿焉扁曰風月窩客戲主人曰昔宋玉授簡扵楚王
之蘭臺謝莊託詞扵陳王之桂苑皆以鉅麗之觀發其
髙寒之思今吾子追涼扵簷窺光扵隙将毋見哂扵二
子乎主人曰嘻詞不詣理工無益也學不盡性博無益
也彼以朒朏量月雌雄論風逹者視之奚似童兒吾聞
元化之内精英清淑之氣在天地為風月在人為情性
<pb:KR4d0340_WYG_021-16a>
風至調而止噭嚎叱吸風之變也月至明而止薄蝕隂
翳月之厄也性至静而止喜怒哀樂性之動也故言風
月者曰清明曰光霽言性者曰善曰寂然不動夫能即
身而反求韜光而内照則動者可以中節静者可以復
初所謂清明而光霽者斂之方寸舒之八荒六合随寓
而可樂矣庸詎知彼之蘭臺桂苑非䑕壌鮑肆乎吾之
甕牖圭竇非瓊樓玉宇乎客慙而退
　　　修復艾軒祠田記
<pb:KR4d0340_WYG_021-16b>
初郡人祠艾軒先生於城南田以贍之者忠定趙公也
碑以實之者正獻陳公也不幸先生二子繼卒猶子成
季字井伯有賢名忠定客也又卒家事益落田為二姓
所得諸孫曰鈞者愬扵計臺方公大琮喟然太息曰鬻
祀田非法也沒價返田法也吾使鄉部寕厚毋薄檄郡
丞以窠名錢酬元直之半俾復其舊會易帥他路事格
不行田既去祠益圮鈞復愬扵郡楊公棟亦喟然太息
曰古者祀鄉國之先賢以為先師艾軒非先賢乎式廬
<pb:KR4d0340_WYG_021-17a>
表墓自昔有之田非閭墓此乎迺新祠宇復諭二姓曰
先生在不殖寸産沒豈與鄉人較数畆之田者雖然諉
先生之亷譲利故家之清貧取而有之此名不可安也
方公去矣窠名錢不可覬其以郡鏹十有二萬酬若等
二姓退聽毁劵歸祊公又曰是甞一鬻矣安保其不再
乎覈其田凢八畆三角三十一歩嵗得榖十七斛有竒
錢千圖乆逺而可托者莫如學以田𨽻學曰文郁先生
孫宜主其祭鈞井伯孫也有勞扵田令學官以其嵗入
<pb:KR4d0340_WYG_021-17b>
分給二子焉昔孟子論善士而有一鄉一國與天下之
辨以陳良為楚産以仲子為齊巨擘至伯夷伊尹則不
然今夫前陳後方蒲人也其扵先生猶曰吾東家某云
爾忠定番人也楊公蜀人也地如此其逺也嵗如此其乆
也事先生如此其共也豈私扵東家者乎若先生者所
謂天下之善士乎楊公起倫魁由樞掾尚書郎出牧其
來以風化為先務旌賢崇徳蒐遺繕廢於是二劉二鄭
城北四先生之祠皆新朝廷嘉公治行就擢刑獄使者
<pb:KR4d0340_WYG_021-18a>
垂發命某曰圮者葺侵者歸矣子二大父實同閟宫其
書扵石某不敢以衰病辭
　　　建陽縣㕔續題名記
建陽名難治而實不然巍巍考亭為宋闕里両坊墳籍
大備比屋絃誦前修言行接乎見聞士易治也俗勇扵
鬬及氣平忿定易直之心油然而生怙終遂非者少民
易治也運鹽有法可以裕上寛下無江浙閩粤間預借
鑿空之取聽詮日纔數十紙賦與訟易治也矧其山水
<pb:KR4d0340_WYG_021-18b>
明秀二橋如畫茶筍連山酒妙天下人家池榭多竒卉
珍樹四山之李花極目其土風物産之美又宦㳺者之
所樂也然比嵗長官類以傷錦而去趙侯與迿至而歎
曰有易治之實而䝉難治之名是厚誣吾縣也廼究病
源徐施砭劑期年而治二年而大治岸有醝舟水無租
船凋療復甦廢墜畢舉一日顧壁記石且盡命續之書
抵余曰吾子舊令尹也盍識諸嗟夫余之去縣乆矣端
嘉間假道者再其父老皆空巷送迎諭之不去今余齒
<pb:KR4d0340_WYG_021-19a>
髪殘秃父老見之且不復識而聞余子弟過其境者猶
惓惓相勞苦以余拙政而其人不相忘如此趙侯方新
學宫講師說私淑其士抑豪右扶鰥寡勤拊其民持之
以乆終之以不倦他日愛戴而思慕之者又何如也侯
字景臯其學出扵師友云
　　　晉江縣飛舄堂記
昔之賢令子㳺以學道傳子賤以不忍欺傳西門豹以
鑿渠傳尹鐸以減户租傳劉方以悃愊無華傳元紫芝
<pb:KR4d0340_WYG_021-19b>
以于蒍于傳所傳之事以常不以異也晉江明府林君
委余記其邑之飛舄堂余曰明府以通經擢奉常第政
出學而名堂之義顧本扵王喬何歟按喬傳舄化鳬鼔
自鳴皆卓詭不經與武城單父鄴晉陽襄城魯山之事
異范史述循吏甚衆而列喬技術傳中明府奚取焉意
者尚其以神道設敎耶君曰非也余曰明府嘗丞大藩
光顯矣豈其厭雷地而夢鈞天乎君曰非也余請至三
反君曰宰邑之難尚矣彭澤發歎為形役心山隂矯情
<pb:KR4d0340_WYG_021-20a>
强飯不飲雖有雅士一綰銅墨鮮不改度矧若周顒軰
之瑣瑣歟夫膠擾者事也靈明者心也吾出履公家應
酬乎外退坐斯堂存飬乎内以吾靈明治彼膠擾昔者
漢初君臣嘗用之扵天下國家而騐矣况邑乎一室猶
八極之表也敝屩猶上方之舄也或曰明府之言殆有
得扵黄老歟余曰傳不云乎寂然不動感而遂通天下
之故又曰惟神也不疾而速不行而至是説也固黄老
之所本也歟君名某福唐人也堂在邑&KR0492;之東君所創
<pb:KR4d0340_WYG_021-20b>
者
　　　淮東總領所寛亷堂記
淳祐乙已司農少卿淮東總領金華王公埜上章再求
去上留之進本寺卿訓詞曰爾行之以寛裕本之以亷
潔此朕所以懇懇用情扵爾而不忍遽促之歸也祇若
厥職勉為朕留公初出使慨然謂是職之難有二操切
病民也出納汚人也故治己者極其嚴責人者極其寛
至是讀王言而喜曰上英睿洞照羣下凢臣所為陛下
<pb:KR4d0340_WYG_021-21a>
固知之矣廼取寛亷二字扁其聴事西偏之堂謀記諸
石以荅天寵夫理財之難尚矣先朝雖重三司使之權
然所任之人皆冦凖晏殊王堯臣包拯蔡襄宋祁諸名
臣熈豐以後稍用惠卿嘉問之徒講之扵内薛向吳居
厚之流行之扵外元祐知其弊擢李常版曹出鮮于侁
將漕以救之未幾豊亨豫大之論起有魏伯芻者以胥
吏之智變鈔引之法求多不已遂唘侈心而召邊患南
渡徳音首欲痛革然賦入既狹兵費浸濶其取之於民
<pb:KR4d0340_WYG_021-21b>
者終不能復祖宗之舊而四總建焉蜀稱趙開昇潤鄂
三王人各極一時才臣能吏之選百餘年間酒茗鹽鐵
蒐求無遺藴矣扵是用事者方以為未至更出新智以
圖富强卒之無他繆巧不過籠商賈困郡縣而已盖時
賢所操之術非獨惠卿嘉問之所不肯談向居厚之所
不敢為亦伯芻軰之所不忍盡試者也使其利歸公室
猶且為國聚怨况或以潤其屋而肥其家乎上益厭之
而擢任公等兵曰公通儒計我饑飽矣民曰公長者知
<pb:KR4d0340_WYG_021-22a>
我疾痛矣余來江鄉耳聞目撃者如此或曰方今多壘
之秋財殫粟亡非手運牙籌如飛者殆不能濟而王人
之言雍容如彼吾子之論舒緩如此如事功何余曰漢
下告緡捜粟之令罪至沒入天下莫應及欲免兒寛則
牛車擔負争輸惟恐右内史之去以寛不以嚴也渭上
之耕木牛流馬之運厥功大矣而其根本乃在成都田
十五頃桑八百株以亷不以汰也行督責之政以稅民
深者為賢客斯之法也夸禄賜之富以文其與民争利
<pb:KR4d0340_WYG_021-22b>
之過桑大夫之言也或者語塞因次第其說以復公命
　
　
　
　
　
　
　後村集巻二十一

<pb:KR4d0340_WYG_022-1a>
欽定四庫全書
　後村集巻二十二　　　　宋　劉克莊　撰
　　記
　　　雲泉精舎記
休文㳺四方而歸築精舎閣山中面峰挹澗手植葠杞
梅竹無数其言曰人莫不有嗜嗜美色未也有嗜疥痔
者焉嗜爽口未也有嗜昌歇羊棗者焉又其大者嗜聲
名嗜富貴嗜無窮力有限則必疲心役智以求之而後
<pb:KR4d0340_WYG_022-1b>
饜余山人也世之所嗜率予之所不好然亦有嗜焉山
椒之雲自去自來澗中之泉随取随有此余之所嗜也
盖聲名富貴非有力不可致而世之嗜之者衆是二物
者不待有力可致而世之嗜之者少故余得而擅之噫
此遯世避俗者之髙談也或曰休文讀書通古今善属
辭縱使老窮不遇猶當蕭然陋巷求顔子之樂今乃著
華巾黄練衣修老氏之道與窮猿野鶴為友壊美質而
離本性曷不返初服乎僕曰不然昔賀監知章姜相公
<pb:KR4d0340_WYG_022-2a>
輔晩節皆求為道士而不可得夫士以不降志辱身為
髙二子仕至卿相始欲其已降之志既辱之身自附扵
幽人勝士孰若髙蹈逺引扵未嘗降辱之先哉僕婚宦
二十年所就何事依違俛仰有愧休文多矣雲見之斂
態泉見之閟聲休文見之而閉闗也况敢輕議休文乎
休文楊氏名至質豐城人
　　　古田縣廣惠惠應行祠記
廣惠惠應行祠者縣令劉克遜之所作也初嘉定丙子
<pb:KR4d0340_WYG_022-2b>
邑人即縣西隅為惠應祠未幾遷扵溪南草創数楹旁
設廣惠香火封爵同而位置異觀者病焉紹定己丑冬
積雨妨穫令禱祠下輒霽時劔邵不靖聲摇邑境徐村
頑民效尤竊𤼵前一夕西尉諸葛珏夢神告曰賊至矣
寤以告令為備及領兵搏賊詣祠乞靈穆卜龜從賊果
就縛扵是令尉議辟故址作新宫合祠二神丞洪某主
簿某東尉某洎士民咸樂助明年八月落成廣惠居東
惠應居西論其世也使來徴記余惟聖人譏諂祭古者
<pb:KR4d0340_WYG_022-3a>
祭不越望魯可以旅泰山楚不可以祭河今夫桐川昭
武之神而食扵福之支邑無乃非古誼歟然嘗論之具
仁義禮智謂之人禀聰明正直謂之神均是人也有一
鄉一國之士有天下之士惟神亦然故有能驚動禍福
一方者有功被海内澤流後世者有歆豚蹄巵酒之薦
者有嵗食萬羊者有依草附木以惑人者有被袞服冕
極國家之封冊者今二神之祀起漢隋訖今日繇江浙
至閩粤綿綿不絶比比相望豈非聪明正直之尤乎豈
<pb:KR4d0340_WYG_022-3b>
非功被海内澤流後世者乎然則祭之非諂也雖不在
其望非越也祠因官亭廢基捨隙地以増益者謝某劉
令莆人時值多虞拊民有恩境内稱治凢黌舎廪廥郵
傳津梁繕葺一新行祠特一事耳洪丞畨陽人三洪之
後某簿某郡人某尉某郡人諸葛尉温陵人以捕賊功
改京秩將用扵時矣皆可書也
　　　新修三歩泄記
瀕海之間皆依隄為固名曰長圍昔人於圍内疏塘以
<pb:KR4d0340_WYG_022-4a>
灌溉而北洋凢十塘焉塘皆有泄所以嚴縱閉也曰三
歩塘者距海僅三歩地勢卑薄脫遇淫雨外潮内潦隄
潰泄隳自嘉定辛巳至紹定庚寅官斂民錢亟築亟壊
辛邜又壊太守温陵曽公用虎歎曰民之財有限水之
患無窮長圍千餘丈可使有罅缺乎上腴数百畆可使
化潟鹵乎扵是判官趙汝&KR2769;奉檄修廢浮屠宗奐宗超
被選董役用樁&KR0891;大小二千四百五十竹落一千二百
三十四草千担夫千人竹木草皆依市估夫皆支僦直
<pb:KR4d0340_WYG_022-4b>
錢皆出郡帑而民不知事一毫錢一孔皆咨扵元僚付
之两衲而吏不預明年孟春告成長二百六十丈深三
十餘尺噫公之力勤矣而塘民猶曰未也内基雖固外
捍不宻乆将復圮請纍石為二馬頭以禦潮又曰它塘
率有贍租而此獨無公立行其說築馬頭擇守僧且取
田於廢菴以贍焉凡泄之費若干緡馬頭之費若干緡
菴之租若干斛塘民徳公之賜相告語曰今之牧守二
年而去處二年之暫而慮百世之逺難也不科斂於農
<pb:KR4d0340_WYG_022-5a>
難不誅費扵僧又難也昔鄴中渠成邑思西門鴻隙陂
壊郡怨方進然則便民之與病民也興利之與遺患也
非特有智無智之異亦仁與不仁之判與夫智敏而易
效仁乆而見思敏而易效能吏之事也乆而見思儒者
之澤也公治郡有異績如增築城垣大修水利余所記者
特三歩泄一事云
　　　興化軍新城記
莆為郡且三百年猶不克有城皆曰樂土也緩事也一
<pb:KR4d0340_WYG_022-5b>
日盗起汀邵他州皆増陴浚隍惟莆四封蕩然破扉不
闔未幾盗寖南侵勢且及境富家窖寳物寠人挈空身
咸欲潰去郡人陳公宓始倡板築之議士民和之臺郡
是之會王侯克恭病委其責於通守趙君汝盥事方有
緒而王趙相踵即世趙侯汝固始至顧郡力已屈則拜
疏求助扵朝有㫖賜祠牒五十未至而趙侯去陳公與
郡人太息曰城其中輟乎於是天子擢曽侯用虎知軍
事侯博訪扵衆或謂城庳且薄不足恃或謂費雜且廣
<pb:KR4d0340_WYG_022-6a>
無以繼侯奮然曰庳者可髙也薄者可厚也役不可以
已也且吾患無政不患無財益市木石益僦工徒先是
官畫丈尺俾僧幹築僧有能否有勤惰而官無賞罰侯
斥逐其不勉者向之茍簡悉趨堅好既成長一千二百
九十八丈髙一丈八尺表裏以石覆以磚五門楼堞丹
堊煥然慿髙望之鉅麗突兀疑化人之所為畫史之所
為摹也凡用石以丈計者五萬七千一百七十二甎大
小六十七萬八百夫五萬一千四百靡緡錢二萬四千
<pb:KR4d0340_WYG_022-6b>
六百七十七楮幣六萬六千八百内楮四萬朝家所朌
錢楮各千漕臺所助餘皆出郡帑昉扵紹定三年之春
汔扵四年之冬盖三百年不克為者一朝而就然則城
果緩事乎樂土果可常恃乎夫敵無脆有備者勝國無
小善守者全樂毅能下齊而不能拔莒即墨之二城佛
狸能飲江而不能克盱眙之孤壘徃事之明騐也先朝
懲儂冦之患城廣城邕城桂嶺海之民始奠其居嘉定
鍳禧開之迹大城江北楼櫓相望然後並邊郡邑各能
<pb:KR4d0340_WYG_022-7a>
自立近事之已效也玩常而忽變喜逸而惮勞華元之
謳子罕之抶人之常情也以替安為懼以恃陋為戒墨
翟之智子囊之忠侯之盛心也侯治郡尤清苦省逢迎
之厨傳罷㳺觀之土木獨民間有利病必勇扵興除不
以役巨費夥而沮城成之明年嵗豐盗息乃下令蠲夏
稅一年以樽節之贏代輸噫侯知築是城又知所以守
是城矣初役之興陳公最盡力且率大夫國人各相執
斸其後通守趙君汝&KR2769;與有勞焉莆人喜守備之固美
<pb:KR4d0340_WYG_022-7b>
藩宣之勤復悲陳公之不及見也某亦版籍一民資不
足以豪鄉閭力不足以荷畚鍤兹獲以筆墨小技記事
之成顧非幸歟
　　　重修太平陂記
曽公守莆惠民之政不可殚記水利最鉅曰太平陂曰
三歩泄曰陳霸斗門陂功最鉅始為是陂者址石中流
幹溪右注遡山逆行翼以岸塍𨗳以圳溝長二十餘里
溉八百頃然沉石扵淵石微罅則址顛激水入港水暴
<pb:KR4d0340_WYG_022-8a>
决則岸頺農失膏潤官莫顧省公聞而慨然召莆田丞
陳君告曰陂塘非若職乎丞曰敬受敎起去冬迄今春
圮岸䪺崇淺溝倐深出新智為散水石以窒罅衛址塍
用石尤多或謂松性宜水寘松扵裏飾石扵表可省費
公曰木不夀扵石明矣悉易以石錢出公家者百五十
萬僦夫六千不以煩民郡人更名曽公陂既菴以祠公
復属筆扵余俾記顛末余聞物之成壊存乎数慮之疎
宻繫乎人三板之城可以不沒千丈之隄有時而潰昔
<pb:KR4d0340_WYG_022-8b>
人修陂之田為是設也紹興復田八姓之力故隄是迭
主之八姓皆有私田盡去而視陂田為劵力置陂患扵
度外公按其籍嵗得榖一百六十九石錢四十一千各
有竒曰果修陂此足矣以田属囊山寺陂正一人幹一
人以菴僧充甲首長工各二人嵗給錢榖一如舊約租
之出納陂之修廢在八姓不可問在僧可覆也公之慮
逺乎哉夫循吏遺跡之在天下甚衆余足歴目覩如桂
之靈渠本秦史禄號史禄渠廣陵之三塘本漢陳登號
<pb:KR4d0340_WYG_022-9a>
陳公塘由秦漢至今千餘載世代殊異權位銷歇二邦
之人尚稱思故侯名氏不已此豈有所諂畏而然歟他
日云曽公陂者猶是矣公名用虎温陵人仁而明丞名
子頥三山人勤而敏宜特書大書寓士林尉起犀釋智
上法均皆竭勞扵陂宜牽聫得書
　　　重修通判㕔記
倅治創扵崇寕葺扵淳熈嵗乆頺圮滋甚舊即東廡為
門坐則面牆陳君伯玉僅新其堂他未暇及趙公野翁
<pb:KR4d0340_WYG_022-9b>
既至則曰㕔庳於堂門設扵廡非制也乃命髙棟礎増
舊基而㕔益明敞撤屏蔽逹通逵而門始端直面勢巍
然官府以尊自國初置倅與監司太守俱名按察異時
獨欲發僚吏奮筆塗書判長官一舉手輒從旁掣之倅
嘗横矣及其乆也有按察之名無事權之實更以督經
緫制錢為職業籌算喪雅道敲扑敗清思司存冷落吏
民侮玩遇事至前謙遜退避自托扵聾丞者皆是也然
則昔也惡權之專而惟患守之不分今也病權之專而
<pb:KR4d0340_WYG_022-10a>
惟恐倅之不削亦其勢然歟君於經緫制至其額而已
不求豐以示能扵郡事叶其長而已不立異以&KR0247;智公
退則静坐一室讀書觀畫風日佳時或攜賔客以登臨
山水追逐雲月為樂雅道未嘗喪清思未易敗也堂之
役實寳慶三年門之役實紹定五年陳君名振孫趙君
名汝駉皆永嘉人
　　　聼雨堂記
天下之至音非静者不能聞至樂非定者不能知也風
<pb:KR4d0340_WYG_022-10b>
之翏然水之淙然也嘯之&KR0008;然也入扵耳同也然南郭
子綦以為天籟元結以為全聲阮籍以為鼓吹為鳯音
得扵心異也何也躁之不如静也動之不如定也雨之
為聲至矣而聞者鮮焉兄弟羣居之樂至矣而知者鮮
焉昔之人有以絲竹陶寫為樂者有以朋友切偲為樂
者絲竹托扵物之聲也人也雨自然之聲也天也朋友
取諸人之樂也外也兄弟修扵家之樂也内也今夫大
衾長枕短檠細字漏斷人寂壎倡箎和當此之時溜扵
<pb:KR4d0340_WYG_022-11a>
簷滴扵堦者如奏簫韶如鼓雲和静者聞躁者不聞也
定者知動者不知也此吾友野翁名堂之意夫近世言
友愛者推蘇氏其聽雨之約千載之下聞之者猶凄然
也抑蘓氏能為此言也非能踐此言也余嘗次其出處
而有感焉方老泉無恙二子娛在家庭講貫自為師友
竊意其平生聽雨莫樂扵斯時也既中制舉各仕四方
憂患齟齬契濶離合扵是聞雨聲而感慨矣中年宦逹
晏寐早朝長樂之鐘禁門之鑰方属於耳而雨聲不暇
<pb:KR4d0340_WYG_022-11b>
聼矣嵗晚流落白首北歸一返陽羡一居潁濵聽雨之
約終身不復諧矣故曰非能踐此言也今野翁兄弟俱
以才業光顯於時雖為是堂余恐其騎馬聴雞之時多
對牀聞雨之時少願刻鄙語扵堂上暇則覽焉盖惟静
可以聞此聲亦惟定可以知此樂惟早退可以踐此言
也
　　　陳曽二使君生祠記
紹定癸已郡人作長樂陳公温陵曽公生祠扵譙樓之
<pb:KR4d0340_WYG_022-12a>
東揭美績懐賢牧也初陳公以寳慶丁亥出守在郡纔
数日而去然崇風化肅紀綱訪故家禮名勝精采一變
威愛並流民到扵今稱之去之三年盗發汀邵蔓延劔
建名城壯邑相繼失守陳公繇延平牧為招捕使為提
㸃刑獄毅然以一身為吾閩百萬生靈請命上帝躬擐
甲胄大小百戰巢穴掃清種孽殱夷人皆知上四州頼
陳公而復安而不知下四州非陳公而幾危也先是盗
攻䧟泉之支邑下四州之人驚曰吾屬無噍類矣陳公
<pb:KR4d0340_WYG_022-12b>
命别將李僊提偏師南下道興泉抵漳汀盗始潰去盖
上四州力戰而全下四州不戰而全謂陳公尤有功於下
四州非歟昔齊相立攘戎之功夫子興微管之嘆此言必
傑出之才而後可以救横流之禍也陳公有焉朝廷深
原致盗之本旌拔良吏曽公實來剖符其治有陳公之
風保境衛民郡以無警浚陂築壘農下知役吏蠧民瘼
燭見至隐山偷海刦鉏去根穴善良吐氣豪猾破胆敎
令清明上下信伏乃行寛恤之政蠲三縣紹定五年夏
<pb:KR4d0340_WYG_022-13a>
稅萬七千緡既而曰惠及扵有田者而已以普濟寺榖
四千斛計口予民代編户出僦直九千緡冬寒㪚貧民
錢四千緡各有竒既而又曰惠及扵民而已庠序有餽
卒乗有犒恩義益周匝矣秩滿上艱其代曽公扵民愈
無厭斁取六年夏稅半蠲之莆田下户萬九千全蠲之
且立社倉以遺後人其節用愛人損上益下合扵經旨
昔季康子患盜夫子告以不欲此言盜生扵欲而無欲
者固盜之所畏也曽公有焉會陳公自建帥洪曽公自
<pb:KR4d0340_WYG_022-13b>
莆牧建在朝在野翕然以為曽公之宜代陳公也於是
莆人聚而謀曰盜之方熾戡定之難盜之甫息綏靖之
難陳公戡定扵前曽公綏靖扵後皆稱賢牧皆有功徳
於是邦今其去我吾儕小人其忘之乎或曰合而祠之
可乎或曰生祠非古也余曰泥古者一已之見懐惠者
衆多之情慕宋璟之介不如為朱邑之通仆廣人之碣
不如聽桐郷之祠况莆人之扵二公漸被敎化沐浴膏
澤自有不容釋者持一已之見咈衆多之情不可也雖
<pb:KR4d0340_WYG_022-14a>
然二公方擁麾鉞居權位亦無怪乎或者之云爾千百
世之下是祠也與石室之文翁峴首之叔子相為長乆
將有升堂而起敬讀碑而堕淚者至此而後可以觀人
心焉
　　　興化軍創立平糶倉記
平糶倉者太守寳章曽公之所作也公在郡三年蠲弛
予民以鉅萬計至是復捐楮幣萬六千緡為糶本益以
廢寺之榖寺之産及五貫而糴民不與也倉之政擇二
<pb:KR4d0340_WYG_022-14b>
僧而付吏不與也糴視時之價不抑也糶視糴之價不
増也别儲錢楮二千緡備折閱又撥廢寺錢嵗三百緡
供縻費嵗儉價長則發是倉以權之嵗豐價平則㪚諸
錢易新榖以藏焉其纎悉載規約而建置大指如此郡
人驩呼雷動更相賀曰異時富家南&KR0657;迭操榖價低昂
之柄以制吾儕之命今公為民積榖五千斛富家之仁
者勸鄙者愧南船亦不得而擅壟斷之利矣是可賀也
夫先王委積之法逺矣熟而斂饑而散李悝之法也賤
<pb:KR4d0340_WYG_022-15a>
而糴貴而糶耿夀昌之法也今之常平是已貸其本取
其息荆公所謂周公之法也今之社倉是已然艮齋魏
公猶以二分之息咎朱文公以為祖金𨹧之餘論公為
是倉忠厚惻怛有常平不費之政無社倉取息之謗純
乎仁義而不以一毫霸政参之矣或曰不有常平乎曰
常平之遇嵗豐也不易而腐也易而無所受也是倉則
不然其易也無害扵僧也其糶也有利扵民也常平以
使者典領使者去民逺而不時發也郡縣去民近而不
<pb:KR4d0340_WYG_022-15b>
敢發也是倉属扵郡而不属扵使者也掌乎僧而不掌
乎吏也守以規約而不守以文法也廣先賢之遺意輔
常平之不及不在茲乎或曰艮齋之論髙矣美矣其後
艮齋之倉先廢而文公之倉不獨建人守之往往逹扵
天下郡邑則以二分之息扶之故也乃若有本無息日
消月磨而倉敗矣曰别儲之錢為是設也昔無倉而
今有倉公之惠也修其政無使之壊飬其本無使之竭
後人之責也立法而過憂後日之必弊則法不可立矣
<pb:KR4d0340_WYG_022-16a>
為善而逆慮後人之不能繼則善不可為矣公將奉使
江右顧瞻舊邦眷焉不忘其待吾民厚也若夫潤澤之
以俟君子其待後人尤厚也公名用虎温陵人倉作扵
院廢址以紹定六年季夏落成聴事中敞两敖對峙屋
皆三間垣廡宏壯莆田丞陳子頥實賛其議莅其役二
僧住囊山者曰智上住華嚴者法均云
　　　福清院創大參陳公生祠記
紹定三年某月某日詔罷福州福清縣稅陳公貴誼之
<pb:KR4d0340_WYG_022-16b>
請也時公以從槖侍經筵間為上言臣之鄉邑土瘠俗
貧物貨不産商賈靡至其民皆墾山種果菜漁海取鮭
蛤之屬以自給海口鎮在縣之東另有墟市縣民之適
鎮者鎮民之至縣者不過各負挈所有以相貿易既稅
扵鎮矣徑港在縣之南又置窵稅焉又稅扵縣焉是二
十餘里之内凡三稅也不亦重乎臣嘗訪求其故稅錢
之𨽻縣者日止数緡𨽻州與漕者月各四十緡而已官
府之大利源之廣豈與赤子較此毫末哉臣以為罷之
<pb:KR4d0340_WYG_022-17a>
便玉音欣然即可其奏邑之父老既扶攜聼詔歌詠聖
徳復相與像公而祠之記曰與其有聚斂之臣寕有盜
臣唐人亦云捕蛇之不幸未若復賦之不幸悲夫天下
之不仁至盜而止復有不仁扵盗者乎天下之毒至蛇
而止復有毒扵蛇者乎此儒者之篤論而聚斂之臣所
未嘗講也故人主必親近儒臣然後聞正大之言然後
功利之説莫得而進公之建是言也非私其邑之人也
儒者家法然也齊設衡麓舟鮫之官以籠山海薮澤之
<pb:KR4d0340_WYG_022-17b>
利姑尤聊攝之人羣起而詛尹鐸為邑减其户租晉陽
之人卒懐其惠衆之為是祠也非私公之賜也民之秉
彜然也初嘉泰壬戌公之先太師内相嘗有此請其議
中格至公乃緒成之公家世邑人也去而僑扵武康居
畿輔之近而不忘鄉井之逺處旃厦之邃而深隐閭閻
之患其父子間議論風㫖如此所謂世載其徳者歟所
謂必百世祀者歟雖然建一議𦘕一䇿近臣之事也一
夫不獲時予之辜四方有敗必先知之大臣之任也天
<pb:KR4d0340_WYG_022-18a>
下郡國之廣不止一方民生疾苦之多不止一事公方
坐政事堂與吾君吾相汲汲共圖之矣吾儕小人何足
以知之
　　　漳州代輸丁粮記
民年二十至六十輸丁錢自五季始罷之自祥符始獨
漳泉興化錢先折米不克罷蔡公襄龎公籍踵使閩俱
條其害議格不行龎公復相皇祐竟奏减三郡所輸有
差未幾米復為錢端平元年趙侯以夫建言丁錢宜罷
<pb:KR4d0340_WYG_022-18b>
乆矣顧嵗額七千緡𨽻扵漕守不得專而况民以全鏹
輸官以半楮發此官不欲罷也年甲付吏手縻費等正
錢此吏不欲罷也官吏規近獲民被長患深可嗟憫以
夫嘗會州家常賦外有廢刹租利錢所入不下丁口之
数舊以充囊裝篚實者今朝廷大眀好惡表亷黜貪賄
道永絶請以此錢為民代輸安撫使真公某大漕袁州
某聞而擊節上扵朝曰漳州此舉可為分符守土者法
詔可其奏侯俾余記之余惟取民易予民難陳洪進創
<pb:KR4d0340_WYG_022-19a>
立之賦循襲三十餘年中更賢牧守何啻数十公而不
能革豈以為既取而不可復予歟至侯乃本先賢遺意
去漳民痼疾亦會天子方用儒相力行仁政而連帥部
使者皆以徳選故侯所請朝奏而暮報也使侯而不遇
此時雖請且不能逹雖逹不過下其事有司彼桑大夫
固不主賢良文學之議而為觀察使者未必通陽城元
結之意又不過非笑以為迂濶而已夫因不必因之法
誤也然因之以至如此之乆余以是知取民之易也革
<pb:KR4d0340_WYG_022-19b>
不容不革之弊宜也然革之必待如此之時余以是知
予民之難也始侯下車臨冦猝至四封告警諸道之兵
會扵漳調度繁興應之裕如生擒其渠檻以獻勞賜吏
士費以千萬民不加斂而猶有餘力及斯事然則世之
謂郡縣空乏不可復措手者其果然歟
　　　登聞檢院續題名記
前記起紹興庚申迄紹定壬辰凢九十三年自王君習
至孟君㸃凡八十八人石盡而繼之者未暇續也陳君
<pb:KR4d0340_WYG_022-20a>
瑢始與陳君纉議礱石為後記惟古今之官不同而登
聞檢院者本先王設鼓立木遺意不已重乎嘉定以來
當路諱言箝結成風天子患之布衣某人詣匭上書有
司以休沐不即受被譴左遷矣然物情顧望猶未丕變
扵是英斷赫然更化改元舉相去凶下詔求賢在廷之
士畢輸忠讜下至草茅人人知上意封事輻輳語成激
訐上亦不以為忤親洒宸翰申命近臣差擇而施行焉
嗚呼聖矣哉先朝人人得言事監門論新法縣佐議儲
<pb:KR4d0340_WYG_022-20b>
貳諸生諌花石若是者不可殚紀上方修復祖宗故事
思救時弊博通下情君當是時居是官日閱天下章奏
豈無鄭俠娄寅亮鄧肅之流其亟以告諸朝表而出之
使後之人指君名氏而言曰是能助端平天子開言路
者
　　　華亭縣建平糴倉記
環吳會為邑者百数以華亭為大詣銓曹注令者千数
以華亭為難琹堂常虛席莫敢就有就者世輒目以竒
<pb:KR4d0340_WYG_022-21a>
才余行四方聞某縣蠲某賦某縣革某弊昔難而今易
者徃徃有之而華亭之難自若盖竭一縣財粟盡輸之
州通天下之縣皆然至扵學也倉也與社稷並而不敢
廢雖甚凋陋猶存其名惟華亭並常平義倉之名而廢
之噫其難至是歟餘姚楊君名瑾奉璽書綰銅墨境内稱
治上下信服君喟然曰吾儒者也受子男之封任芻牧
之寄詎可以善事上官不得罪巨室為職業乎去嵗夏
五民苦貴糴邑無粒粟斂扵諸豪吾心愧焉會常平使
<pb:KR4d0340_WYG_022-21b>
者曹公豳修舊法太守趙公與籌奉新書嵗留米五千
石扵縣華亭扵是乎有義倉君曰二公所惠吾縣者至
矣然斂散之權令不得專吾將有以輔之取樽節餘錢
一萬緡糴三千石規縣東為屋五楹别儲之華亭扵是
乎有平糴倉昔王介甫嘗恨士大夫不能講先王之意
以合於當世之故余每嘆其言之善而又病其太高夫
常平創扵漢義倉昉扵隋士大夫不能講漢隋之法以
合之當世者有之矣况逺而及扵先王之意歟顧壯哉
<pb:KR4d0340_WYG_022-22a>
縣生齒之繁貴豪之衆水草凶荒之備一日不可闕者
相承百年莫過而問必待下有賢令上有賢監司太守
而後舉行然則民之望治不其愈難哉君既在端平循
吏之目滌華亭難治之謗薦墨交上有㫖陞擢期月之
間績狀如此使盡其材而究扵用其可書者何止一倉
余又将秉筆以俟
　
　
<pb:KR4d0340_WYG_022-22b>
　
　
　
　
　
　
　
　後村集巻二十二

<pb:KR4d0340_WYG_023-1a>
欽定四庫全書
　後村集巻二十三　　　　宋　劉克荘　撰
　
